1. FOGALMAK
ÁLTALÁNOS SZERZŐDÉSI FELTÉTELEK: a jelen Utazási Csomagokra Vonatkozó Általános Szerződési Feltételek.

REPÜLŐJEGY: az Üzletszabályzat szerint létrejött, visszaigazolással (és a poggyászazonosító címkével) megtestesített, egy Utazási Csomag részét képező légi személyszállítási és poggyászfuvarozási szerződés, amely Ön és a Wizz Air között jött létre, és amelynek alapján Önt és poggyászát az indulási helyről a Wizz Air a rendeltetési Helyre fuvarozza.

TELJES RÉSZVÉTELI DÍJ: az Ön által vásárolt Utazási Csomag ellenértéke, amely tartalmazza az Utazási Csomag részét képező valamennyi szolgáltatásnak ténylegesen megfizetett ellenértéket.

TOVÁBBI SZOLGÁLTATÁS NYÚJTÓJA: harmadik fél szolgáltató, amely További Szolgáltatást értékesít, nyújt, kínál, elősegít vagy közvetít, ideértve azt az esetet is, ha bármely más személy közreműködésével, vagy annak nevében végzi e tevékenységet (például gépjárműkölcsönző, szállásközvetítő).

TOVÁBBI SZOLGÁLTATÁS: az Utazási Csomag részét képező mindazon szolgáltatások, amelyeket az Utazó a Wizz Air által értékesített légi szállítással összefüggésben megvásárol, és amelyeket harmadik fél szolgáltatók teljesítenek vagy kínálnak, vagy közvetítenek (pl. gépjárműbérlés, szállás).

UTAZÓ/ÖN: az Utazási Csomagra vonatkozó szerződés alapján az Utazási Csomag részét képező utazási szolgáltatás igénybevételére jogosult személy.

UTAZÁSI CSOMAG/CSOMAG: olyan az Utazási Csomag Rendelet 2. § 6. pontjában meghatározott utazási csomag, (kivéve az Utazási Csomag Rendelet 13. §-ában foglalt eseteket), amely tekintetében a Wizz Air minősül az utazásszervezőnek vagy az utazásközvetítőnek.

UTAZÁSI CSOMAG RENDELET: az utazási szolgáltatásokra vonatkozó szerződésekről, különösen az utazási csomagokra és az utazási szolgáltatásegyüttesre vonatkozó szerződésekről szóló 472/2017. (XII. 28.) Kormányrendelet.

ÜZLETSZABÁLYZAT: A Wizz Air honlapján közzétett, a légi személy- és poggyászfuvarozásra vonatkozó üzletszabályzat.

WIZZ AIR: Wizz Air Hungary Légiközlekedési Zártkörűen Működő Részvénytáraság (c.g.: 01-10-140174, székhely: 1103 Budapest, Kőér utca 2/a, B épület II-V emelet).

2. ÁLTALÁNOS RENDELKEZÉSEK
2.1. Jelen Általános Szerződési Feltételek rendelkezései abban az esetben alkalmazandók, amennyiben az Ön által a Wizz Air által üzemeltett értékesítési felületen foglalt Repülőjegy és legalább egy További Szolgáltatás a foglalás módjára tekintettel Utazási Csomagot képeznek. Ilyen esetekben megilletik Önt az Utazási Csomag Rendeletben foglalt jogosítványok.

2.2. A Wizz Air a foglalás során, illetve az Utazási Csomagról kiállított visszaigazolásban tájékoztatja Önt arról, ha az Ön által foglalt Repülőjegy egy Utazási Csomag részét képezi. Felhívjuk a figyelmét arra, hogy a Repülőjegyen kívül jelenleg kizárólag a személygépkocsi vagy motorkerékpár (a továbbiakban együttesen „személygépjármű”) kölcsönzés, illetve szállásfoglalás lehet része az Utazási Csomagnak, a honlapon kínált más szolgáltatások (így például biztosítás, repülőtéri transzfer, parkolás, és a Wizz Air egyéb szolgáltatásai) azonban nem.

2.3. A jelen Általános Szerződési Feltételeket az Üzletszabályzattal együtt kell alkalmazni. Tájékoztatjuk, hogy az Utazási Csomag részét képező További Szolgáltatás tekintetében a További Szolgáltatás Nyújtójának saját kikötései és feltételei is irányadók. A További szolgáltatás nyújtóinak kikötései és feltételei kérésre elérhetőek nálunk, illetve a szolgáltatásuk lényeges elemei a foglalási folyamat során feltüntetésre kerülnek. Kérjük, olvassa el mind a jelen Általános Szerződési Feltételeket mind a További Szolgáltatás Nyújtójának kikötéseit és feltételeit mielőtt véglegesíti foglalását.

3. VISSZAIGAZOLÁS
3.1. A Wizz Air gondoskodik arról, hogy az Utazási Csomag foglalásáról Ön a jogszabályok szerinti visszaigazolást kapjon. Mivel az Utazási Csomag részét képező További Szolgáltatásra és a Repülőjegyre vonatkozóan különböző vállalkozókkal jön létre a szerződés, így előfordulhat, hogy az Utazási Csomagról kiállított visszaigazolást a Wizz Air nevében a További Szolgáltatás Nyújtója fogja Önnek megküldeni a További Szolgáltatás foglalásának visszaigazolásával egyidejűleg.

4. AZ UTAZÓT TERHELŐ TÁJÉKOZTATÁS
4.1. Ön köteles legalább 48 órával az Utazási Csomag megkezdése előtt tájékoztatni a Wizz Airt ha Ön, illetve az Önnel együtt utazó Utazó(k) várandós, speciális orvosi segítségre szorul vagy olyan kiskorú, aki kíséret nélkül utazik akár úgy, hogy felhívja telefonos ügyfélszolgálatunkat, vagy e-mail útján lép kapcsolatba velünk. A telefonszámok és az email cím a visszaigazolásban találhatók.

5. AZ UTAZÁSI CSOMAGRA VONATKOZÓ SZERZŐDÉS WIZZ AIR ÁLTALI MÓDOSÍTÁSA
5.1. Az Utazási Csomag Rendelet feljogosítja a Wizz Air-t és a Wizz Air fenntartja a jogát arra, hogy az Utazási Csomag megkezdése előtt az Utazási Csomagra vonatkozó szerződési feltételeket (kivéve az Utazási Csomag Teljes Részvételi Díját) nem jelentős mértékben egyoldalúan módosítsa. (Ilyennek tekinthető például az, ha a járat visszaigazolásban feltüntetett indulás vagy érkezési időpontjai úgy változnak, hogy ez nem okoz jelentős kényelmetlenséget vagy pluszköltséget). Az ilyen módosításokról a Wizz Air a foglalás során megadott e-mail címre küldött nyilatkozattal tájékoztatja Önt, az üzenet hozzáférhetővé válásával az Utazási Csomagra vonatkozó szerződés az érintett részben módosul.

5.2. Bizonyos esetekben előfordulhat, hogy kénytelen vagyunk az Utazási Csomagra vonatkozó szerződés lényeges elemeinek jelentős módosítását kezdeményezni. Az ilyen változtatásokról a foglalás során megadott e-mail címre küldünk Önnek tájékoztatást. Amennyiben az ilyen jelentős változásokat Ön a tájékoztatásban foglalt határidőn belül nem fogadja el, úgy az Utazási Csomagra vonatkozó szerződés a határidő lejártát követően megszűnik. Amennyiben az ajánlatot bármely módon (ideértve ráutaló magatartását) elfogadja, úgy az Utazási Csomagra vonatkozó szerződés a tájékoztatásnak megfelelően módosul. Az esetleges fennakadások elkerülése érdekében a Wizz Air az ajánlat elfogadásának tekint bármely olyan magatartást, amely kifejezésre juttatja, hogy az Utazó az Utazási Csomaghoz kapcsolódó utazási szolgáltatást a tájékoztatást követően is igénybe kívánja venni (ideértve például a beszállókártyák elkészítését vagy az utasfelvételre való jelentkezést, az online check-in-t, a kölcsönzött jármű átvételét, avagy a foglalt szállás igénybevételét).

6. AZ UTAZÁSI CSOMAG ÁTRUHÁZÁSA
6.1. Az Utazási Csomag Rendelet feljogosítja az Utazót arra, hogy az Utazási Csomagra vonatkozó szerződésből fakadó jogait és kötelezettségeit átruházza olyan személyre, aki az Utazási Csomagra vonatkozó szerződésben (beleértve a További Szolgáltatás Nyújtójának a feltételeit is) foglalt valamennyi feltételnek megfelel. Amennyiben gyakorolni kívánja e jogát, úgy erről Wizz Air-t az Utazási Csomag megkezdése (azaz általában a járat indulása) előtt legalább 72 órával megelőzően kifejezett nyilatkozatban kell tájékoztatnia. E nyilatkozatát a visszaigazoláson feltűntetett címre küldheti meg.

6.2. Felhívjuk a figyelmét, hogy önmagában a Repülőjegynek a honlapunkon történő átruházása avagy a lefoglalt További Szolgáltatásnak a További Szolgáltatás Nyújtóján keresztül történő átruházása nem minősül az Utazási Csomagra vonatkozó szerződés átruházásának (sőt azzal járhat, hogy az utazási szolgáltatások már nem fognak Utazási Csomagot képezni). Az ilyen módosításokat az Üzletszabályzat, illetve a Rentalcars.com által alkalmazott szerződési feltételek szerint teheti meg.

6.3. Felhívjuk a figyelmét arra is, hogy az Utazási Csomag átruházása nem jár az Utazási Csomagra vonatkozó szerződés részét nem képző egyéb szolgáltatások (például biztosítás, repülőtéri parkolás, transzfer) átruházásával. Az ilyen szolgáltatások átruházását az Utazónak közvetlenül az érintett kereskedőkkel kell intéznie, arra a Wizz Air nem köteles.

6.4. Az Utazási Csomagra vonatkozó szerződésből fakadó jogok átruházásával egyidejűleg, és annak feltételeként Ön köteles a Wizz Airnek megfizetni az átruházás tényleges költségeit, különösen:

a) az Üzletszabályzat alapján a Repülőjegy átruházása tekintetében követelhető díjakat és összegeket,

b) a További Szolgáltatás Nyújtója által önre, avagy a Wizz Air-re hárított díja(ka)t, és

c) a Wizz Airnek az Utazási Csomagra vonatkozó szerződés átruházásából eredő további tényleges költségei. A pontos költségekről az Utazási Csomagról kiállított visszaigazolásban fogjuk Önt tájékoztatni.

6.5. A szerződésből kilépő és a szerződésbe belépő fél egyetemlegesen felel az átruházással kapcsolatos díjak és egyéb költségek megfizetéséért. A 6.4 pont szerinti költségek megfizetéséig a Wizz Air (és a Rentalcars.com) az Utazási Csomagra vonatkozó szerződés teljesítését megtagadhatja.

7. AZ UTAZÁSI CSOMAGRA VONATKOZÓ SZERZŐDÉS FELMONDÁSA
7.1. Az Utazó az Utazási Csomag megkezdéséig bármikor felmondhatja az Utazási Csomagra vonatkozó szerződést. Ha az Utazó az Utazási Csomagra vonatkozó szerződést e pont alapján felmondja, a Wizz Air az Üzletszabályzat, illetve További Szolgáltatás Nyújtójának szerződési feltételei alapján alkalmazandó díjak együttes összegével azonos összegű bánatpénzt követelhet, melyet a Wizz Air az Utazó számára visszatérítendő összegekbe beszámíthat. A bánatpénz pontos összegéről a foglalás során, illetve az Utazási Csomagról kiállított visszaigazolásban fogjuk tájékoztatni.

7.2. A 7.1 pontban foglaltaktól eltérően az Utazási Csomag megkezdését megelőzően az Utazó bánatpénz fizetése nélkül jogosult felmondani az Utazási Csomagra vonatkozó szerződést, ha a célállomás helyén vagy annak közvetlen közelében, - amennyiben a célállomás, vagy annak közvetlen környezetében a magyar külpolitikáért felelős miniszter által vezetett minisztérium honlapján az „utazásra nem javasolt” utazási célországokat és térségeket megjelölő felsorolásba felvételre került - olyan elháríthatatlan és rendkívüli körülmények merülnek fel, amelyek az Utazási Csomag teljesítését jelentős mértékben befolyásolják, vagy lényegesen befolyásolják az Utazók célállomásra való szállítását. Az Utazási Csomagra vonatkozó szerződés e pont szerinti felmondása esetén az Utazó az Utazási Csomag ellenértékeként befizetett Teljes Részvételi Díj visszafizetésére jogosult, további kártérítést azonban nem követelhet.

7.3. A Wizz Air kártérítési kötelezettség nélkül jogosult felmondani az Utazási Csomagra vonatkozó szerződést és köteles visszafizetni az Utazónak az Utazási Csomag ellenértékeként befizetett Teljes Részvételi Díjat, ha a Wizz Air-t elháríthatatlan és rendkívüli körülmények gátolják a szerződés teljesítésében, és indokolatlan késedelem nélkül, az Utazási Csomag megkezdése előtt értesíti az Utazót a szerződés felmondásáról.

7.4. Felhívjuk a figyelmét, hogy az Utazási Csomagra vonatkozó szerződés felmondása nem azonos a Csomag részét képező egyes utazási szolgáltatások külön-külön való törlésével (megszüntetésével), így, ha Ön csak a Repülőjegyet vagy csak valamely További Szolgáltatását törli, az nem jár automatikusan az Utazási Csomag részét képező többi szerződés megszüntetésével, azonban Ön elveszítheti az Utazási Csomaghoz kapcsolódó többletjogosultságait. Az Utazási Csomag részét képező szolgáltatások külön-külön történő lemondására az Üzletszabályzat, illetve További Szolgáltatás Nyújtójának szerződéses feltételei szerint van lehetőség.

8. PANASZKEZELÉS
8.1. Az Utazási Csomag Rendelet alapján Ön jogosult az utazási szolgáltatás nyújtása során észlelt esetleges szerződésszegésről panaszt tenni. Az Utazási Csomagról kiállított visszaigazolásban tájékoztatni fogjuk azon kapcsolattartási pontokról, amelyeken keresztül a panasz előterjeszthető. Felhívjuk figyelmét, hogy esetleges panaszát Ön az eset körülményeinek figyelembevételével haladéktalanul köteles bejelenteni.

8.2. A További Szolgáltatással kapcsolatos panaszait elsősorban a További Szolgáltatás Nyújtójánál, illetve annak helyi partnerénél (például a szálláshelynél, vagy az autókölcsönzőnél) terjesztheti elő. Ha e személy nem tudja a problémát ésszerű időn belül megoldani, az Utazónak kapcsolatba kell lépnie a Wizz Air ügyfélszolgálattal, a visszaigazoláson feltüntetett elérhetőségeken, ahol további segítséget adunk. Az Utazási Csomag befejeztét követően az Utazó a visszaigazoláson feltűntetett címen nyújthat be panaszt, amely megfelelően kivizsgálásra kerül. A panasznak tartalmaznia kell a foglalási számokat, az utazási adatokat és a panasz részletes leírását. A panasz bejelentésének késedelméből eredő károkért az Utazó felelős. Az Utazó kifogásait az utazás befejezését követő 30 napon belül köteles bejelenteni. Ez a határidő irányadó a panaszokkal kapcsolatos kárigények benyújtására is. A panaszt a Wizz Air a beérkezésétől számított 30 napon belül köteles írásban érdemben megválaszolni. A panasz elutasítása esetén az Utazó panaszával elsősorban a területileg illetékes járási hivatalokhoz fordulhat.

8.3. Amennyiben Ön nem elégedett a panaszára adott válaszunkkal, panaszával bizonyos országokban alternatív vitarendezési szervezetekhez is fordulhat. Magyarországon panaszával megkeresheti a megyei kereskedelmi és iparkamara mellett működő békéltető testületeket, (http://www.bekeltetes.hu/index.php?id=testuletek). Az alternatív vitarendezési szervezetek független és részrehajlás-mentes vitarendezési lehetőséget nyújtanak az utasoknak ingyenesen. További információt a honlapon találhat.

8.4. 20.2. Panaszát szintén benyújthatja az Európai Online Vitarendezési platformon a http://ec.europa.eu/consumers/odr/ (ODR) honlapon. További információ az ODR-ről a honlapon található.

9. FELELŐSSÉG
9.1. Tájékoztatjuk, hogy az Utazási Csomag rendelet szerint az Utazási Csomagra vonatkozó szerződésben vállalt utazási szolgáltatás teljesítéséért a Wizz Air felel, akkor is, ha az utazási szolgáltatások teljesítésére más utazási szolgáltató köteles. A Wizz Air, mint utazásszervező által esetlegesen fizetendő kártérítés feltételeire és mértékére a Polgári Törvénykönyvről szóló 2013. évi V. törvény szerződésszegéssel okozott kár mértékére vonatkozó rendelkezései az irányadók, azzal, hogy:

a) amennyiben nemzetközi egyezmények korlátozzák az Utazási Csomag részét képező utazási szolgáltatás nyújtója (ideértve adott esetben a Wizz Air-t) által fizetendő kártérítés mértékét vagy ennek feltételeit, ugyanezek a korlátozások megfelelően alkalmazandók a Wizz Air által az Utazási Csomagra Vonatkozó szerződés megszegéséből eredendően fizetendő kártérítésre is, és

b) minden egyéb esetben a Wizz Air kártérítési felelősségének a mértéke az Utazási Csomag Teljes Részvételi Díjának háromszorosában korlátozott, azzal, hogy e korlátozás nem terjed ki a személyi sérülésre, illetve a szándékosan vagy gondatlanságból okozott kárra, és

c) a Wizz Air utazásszervezőként történő eljárásával kapcsolatos valamennyi igény elévülési ideje 2 (kettő) év.

9.2. Az Utazó részére az Utazási Csomag Rendelet alapján a Wizz Air által fizetendő kártérítés (sérelemdíj), illetve árengedmény összegét csökkenteni kell a Wizz Air által a légi személyszállítási szerződésre tekintettel teljesítendő egyéb kártérítés, sérelemdíj és árengedmény összegével (ideértve az Európai Parlament és a Tanács 261/2004/EK rendelete alapján járó kompenzáció összegét is).

9.3. A Wizz Air által az Utazónak fizetendő kártérítés (sérelemdíj) és árengedmény összegét csökkenteni kell a További Szolgáltatás Nyújtója vagy harmadik személy (például biztosító) által teljesített kártérítés (sérelemdíj) és árengedmény összegével.

10. FIZETÉSKÉPTELENSÉG ELLENI BIZTOSÍTÉK / HAZASZÁLLÍTÁSI BIZTOSÍTÁS
10.1. A Wizz Air a jogszabályi előírásoknak megfelelően vagyoni biztosítékkal rendelkezik az Utazási Csomag részét képező szolgáltatásért a Wizz Air részére megfizetett előlegek és díjak visszafizetésére arra az esetre, ha e szolgáltatásokat a Wizz Air fizetésképtelensége miatt nem teljesítik. A Wizz Air továbbá a jogszabályi előírásoknak megfelelően biztosítással rendelkezik a Wizz Air fizetésképtelensége miatt szükséghelyzetbe került Utazók érdekében teendő intézkedések, így a hazaszállítás és kényszerű kint tartózkodás költségeinek a fedezésére.

10.2. A Wizz Air e védelmeket az alábbi társaságok útján biztosítja: Név Elérhetőség és cím Vagyoni biztosíték:

Név	Elérhetőség és cím
Vagyoni biztosíték:	Colonnade Insurance S.A Magyarországi Fióktelepe	
1139 Budapest

Váci út 99

Magyarország

Tel: +361-460-1400

Hazaszállítási védelem:	Colonnade Insurance S.A Magyarországi Fióktelepe	
1139 Budapest

Váci út 99

Magyarország

Tel: +361-460-1400

10.3. Az Utazók ezekkel a szervezetekkel vagy adott esetben az illetékes hatósággal vehetik fel a kapcsolatot (Budapest Főváros Kormányhivatala, cím: 1056 Budapest, Váci utca 62-64.; e-mail: budapest@bfkh.gov.hu; telefonszám: +36-1-328-5862), ha a Wizz Air fizetésképtelensége miatt a szolgáltatások teljesítését megtagadják, vagy szükséghelyzetbe kerülnek.

11. SEGÍTSÉGNYÚJTÁS, FAKULTATÍV BIZTOSÍTÁS
11.1. Az Utazási Csomag Rendelet alapján a nehéz helyzetbe került Utazó megfelelő és indokolt mértékű segítségnyújtásra jogosult a Wizz Air-től. A segítségnyújtásra különösen:

a) az egészségügyi szolgáltatásokról, a helyi hatóságokról és a konzuli segítségnyújtásról való megfelelő tájékoztatás nyújtásával, és

b) a távközlési eszközökkel végzett kommunikációhoz, illetve a helyettesítő utazási megoldás megtalálásához való segítségnyújtással kerülhet sor. Kérjük, hogy a További Szolgáltatással kapcsolatos segítségért elsősorban annak nyújtójához forduljanak. A Wizz Air segítségét a visszaigazolásban feltűntetett elérhetőségeken kezdeményezheti. A Wizz Air a segítségnyújtásért arányos díjra jogosult, ha a nehéz helyzetet az Utazó szándékosan vagy gondatlanságból maga idézte elő. E díj nem haladhatja meg a Wizz Air ténylegesen felmerült költségeit.

11.2. A Wizz Air nyomatékosan ajánlja, hogy az Utazó kössön utazási biztosítást, különösen azért, mert lehetnek olyan körülmények, ahol a Wizz Air és/vagy a További Szolgáltatás Nyújtójának felelőssége nem áll fenn. A Wizz Air honlapján a lehetősége van egyes biztosítási termékek megvásárlására és, tájékoztatást kaphat azok lényeges elemeiről (a fedezett kockázatokról és a fizetendő biztosítási díjakról). Ha Ön a weboldalon keresztül kíván biztosítást vásárolni, akkor közvetlenül a biztosító társasággal köti meg a szerződést. Tájékoztatjuk, hogy a honlapon keresztül vásárolt biztosítás nem része az Utazási Csomagra vonatkozó szerződésnek, így az Utazási Csomag Rendelet illetve a jelen Általános Szerződési Feltételek által nyújtott védelem arra nem terjed ki.

12. AZ ÁLTALÁNOS SZERZŐDÉSI FELTÉTELEK MÓDOSÍTÁSA
12.1. A Wizz Air fenntartja a jogot a jelen Általános Szerződési Feltételek megváltoztatására vagy frissítésére időről időre, előzetes értesítés nélkül. A jelen Általános Szerződési Feltételek adott időpontban hatályos változata a Wizz Air honlapján jelenik meg abban az időpontban, amikor a változás hatályba lép. Az Utazási Csomagra a foglalás időpontjában érvényes Általános Szerződési Feltételek lesznek irányadóak.

13. IRÁNYADÓ JOG
13.1. Ha nemzetközi egyezmény vagy bármely alkalmazandó jog eltérést nem engedő szabályai másként nem rendelkeznek: a) a jelen Általános Szerződési Feltételekre, Magyarország jogszabályai az irányadóak.
